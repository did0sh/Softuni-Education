# 1. JS Fundamentals + JS Essentials

Курсът "JavaScript Fundamentals" изгражда базови умения по програмиране с езика JavaScript. Изучават се **конструкциите на JavaScript за изграждане на програмна логика, типове данни, оператори, изрази, условни конструкции, цикли и работа с функции.**

Обръща се внимание на **работа с масиви, стрингове и регулярни изрази, използване на обекти, асоциативни масиви и множества.** Курсът е базиран на най-съвременни стандарти и JS технологии (изучава се ES2017).

# 2. JS Advanced

Курсът "JavaScript Advanced" разширява уменията, натрупани в курса "JavaScript Fundamentals" с по-сложни концепции и принципи от функционалното програмиране (ФП) и обектно-ориентираното програмиране (ООП) с езика JavaScript, както и използването на DOM за обработка на елементите в една уеб страница. Курсът е базиран на най-съвременни стандарти и JS технологии (изучава се modern JavaScript с ES2017).

Курсът стартира с изучаване на **обектния модел на браузъра (DOM и BOM)** и взаимодействието с него от JavaScript: търсене, промяна и изтриване на елементи от DOM дървото, обработка на събития, взаимодействие с уеб браузъра.

Изучават се в дълбочина работата с функции и парадигми от функционалното програмиране (ФП): функцията като обект, функционални изрази, функции от по-висок ред, IIFE, работа с **JS обекти и JSON**, композиция на обекти, функции от по-висок ред, затваряне на състояние във функция (closure), JS шаблони като revealing module, прототипно наследяване на обекти и прототипна верига (prototype chain), работа с генератори и итератори.

Разглеждат се **обектно-ориентираното програмиране (ООП)** с JavaScript класове: дефиниране на класове, конструктори, свойства и методи, наследяване на класове, протитипни вериги, полиморфизъм, други видове ООП и наследяване. Обръща се сериозно внимание на компонентното тестване (unit testing) и приложението му в софтуерното инженерство за изграждане на качествен софтуер.

Изучава се още работата с модулни системи като ES6 modules, CommonJS, RequireJS и управление за зависимости между модулите, работа с транспилатори за код (transpilers) като Babel, управление на грешки и изключения (exception handling) и утвърдени практики и шаблони за писане на качествен и преизползваем JavaScript код.

# 3. JS Applications

Курсът "JavaScript Applications" (JS Apps) развива практически умения за изграждане на front-end приложения с **JavaScript, jQuery, ReactJS, AJAX и REST услуги.** Курсът е базиран на най-съвременни стандарти и JS технологии (ползва се ES2017).

Изучават се **HTTP, REST и jQuery AJAX и достъпване на REST услуги с AJAX заявки.** Изграждат се JavaScript и REST базирани клиентски приложения за извличане и визуализация в браузъра на данни от публични REST APIs като GitHub API, TheMovieDb API и създаване / редакция / изтриване на отдалечени данни (CRUD) през REST услуга с автентикация. Разглеждат се още изграждането на backend REST услуги върху cloud базирани платформи за съхранение на данни (backend-as-a-service / BaaS).

Изучават се принципите на асинхронното програмиране в JavaScript с promises, async / await и Web workers, както и работата с Web storage (cookies, session and local storage) и използването на помощни библиотеки, инструменти и технологии като Babel transpiler, Grunt и Gulp, ESLint, lodash, sammy, и други.

За изграждане на потребителски интерфейс (UI) и визуализация на данни по шаблон (templating) се използва технологията **ReactJS**, която предоставя съвременен модел за изграждане на реактивни, преизползваеми JavaScript UI компоненти чрез комбинирането на HTML и JavaScript.

Изучаваните в курса технологии се обединяват за изграждането на практическо SPA приложение (single-page application), базирано на **MVC архитектурата (model-view-controller)** с технологиите ReactJS за UI частта, Sammy.js (за рутиране и събития) и **jQuery AJAX** (за извикване на REST услуги от съществуващо REST API).
